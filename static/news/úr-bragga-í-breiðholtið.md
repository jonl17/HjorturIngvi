---
title: Úr bragga í breiðholtið
date: 2020-01-21T12:35:55.781Z
image: /images/asparfell-1.jpg
---
Úr bragga í Breiðholtið Söngleikur er hún kölluð, sýningin sem gerð er eftir bók Einars Kárasonar og sem hann er sagður hafa byggt á sögunum hans Agga úr braggahverfinu Trípólíkampinum í Reykjavík. Sá var upphaflega byggður undir breska og bandaríska hermenn í seinni heimsstyrjöldinni og varð síðar heimili þeirra sem fluttu úr sveitinni á mölina í leit að betra lífi. Braggahverfin urðu ímynd tveggja þeirra fyrirbæra, sem báru uppi fólk og einkenndu samfélag þessa tíma: draumurinn um betra líf sem rak fólk áfram og stundum alla leið til Ameríku og sú andlega og efnahagslega fátækt sem var afleiðingin af breytingaskeiði samfélagsins og lauk ekki fyrr en síðasti bragginn var rifinn og síðustu fjölskyldurnar fluttar í Breiðholtið.

> Djöflaeyja Þjóðleikhússins lifir fyrst og fremst á kómíkinni og ef maður sættir sig við það, er góðrar kvöldskemmtunar von.

Djöflaeyja Þjóðleikhússins heldur sig dyggilega við þann hluta sögunnar: hér vantar ekki draumana um betra líf – þeir halda uppi kaupmanninum Tomma, sem gefur eftir sína hamingju til að veita Karólínu spákonu öryggi, þeir varpa glýju í augu Gógóar sem yfirgefur lausaleikskróana sína og fylgir honum George til Ameríku, þeir mýkja sál Danna sem dreymir um að gerast flugmaður og þeir rugla veslinginn hann Badda svo í ríminu að á endanum veit hann ekki sitt rjúkandi ráð. Þessir endalausu draumar um lífshamingju, fé og frama eru svo glórulausir að á endanum snúast þeir í andhverfu sína, verða að martröð og hinn dreymandi maður verður umkomulaus, allslaus og hlægilegur.
